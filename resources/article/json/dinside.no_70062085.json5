{
 "url": {
	"href": "http://dinside.no/70062085"
},
"version": "2018-08-06T20:04:16.000Z",
"authors": [
	{
		"name": "Bjørn Eirik Loftås",
		"email": "bjorne@dinside.no"
	}
],
"title": "Nye Macbook Pro er blitt kraftigere - men koster flesk",
"items": [
	{
		"type": "featured",
		"order": {
			"item": 1,
			"type": 1
		},
		"href": "//dbstatic.no/70062260.jpg?imageId=70062260&x=11.424847958297&y=2.9582366589327&cropw=82.536924413553&croph=86.426914153132&width=950&height=746",
		"text": "FORTSATT TOP NOTCH: Nye Macbook Pro har fått mer under panseret, bedre tastatur og bedre skjerm. Forskjellene fra forrige gang er størst på ytelsen. Foto: Bjørn Eirik Loftås"
	},
	{
		"type": "subtitle",
		"order": {
			"item": 2,
			"type": 1
		},
		"text": "TEST: Apple Macbook Pro 2018"
	},
	{
		"type": "title",
		"order": {
			"item": 3,
			"type": 1
		},
		"text": "Nye Macbook Pro er blitt kraftigere - men koster flesk"
	},
	{
		"type": "lead",
		"order": {
			"item": 4,
			"type": 1
		},
		"text": "Du er definitivt sikret hel ved om du går til innkjøp av nye Macbook Pro, men vi mener at du får like gode maskiner med Windows 10 - til mye lavere pris."
	},
	{
		"type": "paragraph",
		"order": {
			"item": 5,
			"type": 1
		},
		"text": "Apples mest avanserte bærbare datamaskin, Macbook Pro, kom tidligere i sommer i nye utgaver. Fortsatt er det snakk om to størrelser, enten med 13 eller med 15-tommer skjerm. Foreløpig er to nye 13-tommere på plass i Apple Store, samt to 15-tommere."
	},
	{
		"type": "subhead",
		"order": {
			"item": 6,
			"type": 1
		},
		"text": "Mest likt"
	},
	{
		"type": "paragraph",
		"order": {
			"item": 7,
			"type": 2
		},
		"text": "Designmessig er den nye generasjonen ganske så like som den forrige (som fortsatt er tilgjengelig). Er du glad i fargerike kabinetter, er Macbook Pro fortsatt ikke noe for deg. Her kan du kun velge mellom to farger på metallet, sølv eller stellargrå - som i praksis betyr lys grå og mørk grå. Oppesiden er at det fortsatt er snakk om en lekker, stilren og ikke minst solid maskin der det meste er på stell."
	},
	{
		"type": "figure",
		"order": {
			"item": 8,
			"type": 1
		},
		"href": "//dbstatic.no/70062261.jpg?imageId=70062261&width=1024&height=615",
		"text": "VELKJENT: Apple har vært svært tro mot designkonseptet de siste årene. Her: Den nye 13-tommeren som vi har hatt på testbenken de siste dagene. Foto: BJørn Eirik Loftås"
	},
	{
		"type": "paragraph",
		"order": {
			"item": 9,
			"type": 3
		},
		"text": "Men noen forskjeller er det, og det merker du først når du setter øynene på skjermen og legger hendene på tastaturet. Begge deler har blitt litt bedre enn på forrige generasjon."
	},
	{
		"type": "paragraph",
		"order": {
			"item": 10,
			"type": 4
		},
		"text": "Det er imidlertid på innsiden de største forskjellene ligger, først og fremst med ny og langt kraftigere prosessorer, samt T2-brikken fra Apple, som fra før kun har vært tilgjengelig på den stasjonære iMac Pro. Den sørger for utvidet sikkerhet gjennom sikker oppstart og kryptering og dekryptering av filsystemet i sanntid."
	},
	{
		"type": "paragraph",
		"order": {
			"item": 11,
			"type": 5
		},
		"text": "Mer om alt dette senere i denne artikkelen."
	},
	{
		"type": "subhead",
		"order": {
			"item": 12,
			"type": 2
		},
		"text": "Touch Bar overalt"
	},
	{
		"type": "paragraph",
		"order": {
			"item": 13,
			"type": 6
		},
		"text": "Apple-oppfinnelsen Touch Bar er nå på plass på samtlige nye Macbook Pro, sammen med Touch ID (sikker pålogging med fingertuppen). Hvis du ikke er kjent med Touch Bar fra før, kan vi fortelle at dette er en berøringsfølsom skjermstripe som ligger over tastaturet, og som erstatter de gamle funksjonstastene; altså den øverste rekka med taster."
	},
	{
		"type": "figure",
		"order": {
			"item": 14,
			"type": 2
		},
		"href": "//dbstatic.no/70062257.jpg?imageId=70062257&width=1024&height=615",
		"text": "TOUCH BAR: Her kan vi raskt justere lys og lyd, styre avspilling - men i andre sammenhenger er knappene byttet ut med noe helt annet. Foto: Bjørn Eirik Loftås"
	},
	{
		"type": "paragraph",
		"order": {
			"item": 15,
			"type": 7
		},
		"text": "Avhengig av hvor du befinner deg, får du fram hurtigvalg som passer til de oppgavene du jobber med. Du kan også legge inn dine egne hurtigvalg. Ganske så nyttig, når du blir vant til å bruke den."
	},
	{
		"type": "paragraph",
		"order": {
			"item": 16,
			"type": 8
		},
		"text": "Vi liker også at Siri er på plass på Mac, og Apples kunstige intelligens har fått en egen knapp på Touch Bar."
	},
	{
		"type": "figure",
		"order": {
			"item": 17,
			"type": 3
		},
		"href": "//dbstatic.no/70062254.jpg?imageId=70062254&width=1024&height=615",
		"text": "HEI SIRI: Et trykk på denne knappen, og du kan spørre Mac-en din om alt mellom himmel og jord. Foto: Bjørn Eirik Loftås"
	},
	{
		"type": "paragraph",
		"order": {
			"item": 18,
			"type": 9
		},
		"text": "Første gang vi stiftet bekjentskap med Touch Bar, var høsten 2016, da den fantes på utvalgte modeller av Macbook Pro. Disse maskinene er ikke lenger tilgjengelig fra Apple. De modellene fra forrige generasjon som fortsatt er i salg, er 13-tommere som kommer uten Touch Bar og Touch ID."
	},
	{
		"type": "subhead",
		"order": {
			"item": 19,
			"type": 3
		},
		"text": "En virkelig god skjerm"
	},
	{
		"type": "paragraph",
		"order": {
			"item": 20,
			"type": 10
		},
		"text": "Skjermen er fortsatt svært høyoppløst, 2.560 x 1.600 piksler på 13-tommeren, for å være nøyaktig. Det gir bredde:høydeforholdet 16:10, altså har du mer plass i høyden enn på en vanlig 16:9-skjerm, noe som absolutt er et pluss."
	},
	{
		"type": "paragraph",
		"order": {
			"item": 21,
			"type": 11
		},
		"text": "Lysstyrken er fortsatt blant de beste i sin klasse, med rundt 500 nits, men det som er nytt, er at hvitbalansen tilpasser seg omgivelsene. Poenget er at du alltid skal få servert et bilde med en fargetemperatur som oppleves som korrekt og som er vennlig mot øynene. Løsningen kalles True Tone, og bør allerede være godt kjent for brukere av iPhone og iPad."
	},
	{
		"type": "paragraph",
		"order": {
			"item": 22,
			"type": 12
		},
		"text": "Effekten er sømløs og for alt annet enn grafisk arbeid tror vi de fleste vil like den. Den kan uansett skrus av om du skulle ønske det."
	},
	{
		"type": "figure",
		"order": {
			"item": 23,
			"type": 4
		},
		"href": "//dbstatic.no/70062255.jpg?imageId=70062255&x=0&y=0&cropw=100&croph=100&width=643&height=482",
		"text": "GROMSKJERM: Lysstyrke og fargegjengivelse er helt i toppen, nærmest fra hvilken som helst vinkel. Foto: Bjørn Eirik Loftås"
	},
	{
		"type": "paragraph",
		"order": {
			"item": 24,
			"type": 13
		},
		"text": "Skjermen er fortsatt ikke berøringsfølsom, og noen vil garantert ikke like at overflaten er blank - riktig nok med et antirefleksbelegg - men du risikerer fortsatt langt flere reflekser enn på en matt skjerm. Det kan være et ankepunkt hvis du tenker å bruke maskinen mye utendørs eller i rom med mange lyskilder."
	},
	{
		"type": "paragraph",
		"order": {
			"item": 25,
			"type": 14
		},
		"text": "Vi skyter også inn at rammen rundt skjermen er ganske så tykk i 2018-sammenheng. Her ligger ikke Apple i front lenger. Se bare på rammen rundt skjermene på Huawei Matebook X Pro og Dell XPS 13."
	},
	{
		"type": "subhead",
		"order": {
			"item": 26,
			"type": 4
		},
		"text": "Mer stillegående tasting"
	},
	{
		"type": "paragraph",
		"order": {
			"item": 27,
			"type": 15
		},
		"text": "Tastaturet har også blitt revidert, muligens blant annet som følge av at mange har opplevd problemer med det forrige."
	},
	{
		"type": "paragraph",
		"order": {
			"item": 28,
			"type": 16
		},
		"text": "Det er fortsatt romslig og tastene er store, men det er gjort noen endringer i mekanikken som blant annet skal sørge for at støv ikke trenger inn bak dem. Som en konsekvens av dette, har det blitt noe stillere enn forrige - som lagde en litt for høy klikk-klakk-lyd etter vår smak."
	},
	{
		"type": "paragraph",
		"order": {
			"item": 29,
			"type": 17
		},
		"text": "Vi liker tastaturet godt. Det er fast, reagerer kontant på trykk og vi skriver raskt og feilfritt på det. Merk deg uansett dette: Tastaturet er svært flatt, og tastene har kort vandring når du trykker på dem. Det kan virke litt uvant i starten, men har ikke vært noe stort hinder for vår del. Uansett verdt å sjekke ut om du skulle være usikker på hvordan det fungerer i praksis."
	},
	{
		"type": "figure",
		"order": {
			"item": 30,
			"type": 5
		},
		"href": "//dbstatic.no/70062256.jpg?imageId=70062256&x=0&y=0&cropw=100&croph=100&width=643&height=482",
		"text": "FLATT: Tastene er flatere enn på de fleste konkurrentene. Det kan være litt uvant i begynnelsen. foto: Bjørn Eirik Loftås"
	},
	{
		"type": "paragraph",
		"order": {
			"item": 31,
			"type": 18
		},
		"text": "Under tastaturet sitter en av klassens aller største pekeplater. Den støtter en rekke såkalte «gestures», fingerbevegelser som utfører forskjellige oppgaver og kommandoer. I utgangspunktet må du trykke når du skal utføre noe, det holder ikke bare med lett prikking som på vanlige PC-er, og høyreklikk er erstattet med tofingertrykk. Dette kan du imidlertid konfigurere som du vil. Både høyreklikk og prikking er mulig å aktivere via Systemvalg."
	},
	{
		"type": "figure",
		"order": {
			"item": 32,
			"type": 6
		},
		"href": "//dbstatic.no/70062253.jpg?imageId=70062253&width=1024&height=615",
		"text": "SVÆRT PLATE: Pekeplaten kommer til sin rett når du lærer deg å utnytte alle fordelene, for eksempel knyttet til fingerbevegelser (gestures). Foto: Bjørn Eirik Loftås"
	},
	{
		"type": "paragraph",
		"order": {
			"item": 33,
			"type": 19
		},
		"text": "På hver side av tastaturet sitter det en høyttaler, og lyden i Macbook Pro er relativt fyldig og behagelig. Det går fint an å lytte til musikk og faktisk også nyte den til en viss grad. Litt mer bass hadde likevel ikke skadet - men alt i alt er dette blant det bedre som er å oppdrive på bærbar-fronten, mener vi - etter å ha testet noen hundre maskiner de siste årene."
	},
	{
		"type": "subhead",
		"order": {
			"item": 34,
			"type": 5
		},
		"text": "Virkelig oppgradert ytelse"
	},
	{
		"type": "paragraph",
		"order": {
			"item": 35,
			"type": 20
		},
		"text": "Prosessoren er kanskje den største nyheten i årets Macbook Pro. Syvende generasjon Core i-prosessorer er byttet ut med åttende generasjon. Det betyr slutt på bare to prosessorkjerner; heretter blir det minst fire og maks seks."
	},
	{
		"type": "paragraph",
		"order": {
			"item": 36,
			"type": 21
		},
		"text": "Vi i Dinside har gjort en rekke ytelsestester av PC-er med disse nye prosessorene, og kan skrive under på at forbedringene med hensyn til ytelse, er til dels svært store med denne generasjonen. Spesielt gjelder dette apper og programmer som er laget for å dra nytte av flere kjerner, typisk er disse av nyere dato. Det er imidlertid en hake; prosessorene blir fortere varme, og trenger derfor mer kjøling enn forrige generasjon."
	},
	{
		"type": "paragraph",
		"order": {
			"item": 37,
			"type": 22
		},
		"text": "Det resulterer ofte i mer viftestøy, men det er ikke særlig merkbart på nye Macbook Pro, i hvert fall ikke under lav og middels hard belastning. Enkelte andre testere har nevnt at det kan bli noe mer støy under tung og langvarig belastning - men vi tviler på at dette vil være noe stort ankepunkt for folk flest. Enkelte PC-produsenter setter ned hastigheten istedenfor å øke vifteaktiviteten, men det skal ikke være tilfelle med Macbook Pro."
	},
	{
		"type": "paragraph",
		"order": {
			"item": 38,
			"type": 23
		},
		"text": "Apple anslår ytelsesforbedringer på inntil 50 prosent på 13 tommeren, og 70 prosent på 15-tommeren, sammenlignet med forrige generasjon Macbook Pro med 7. generasjon Core i-prosessor. Dette støttes langt på vei i ytelsestester."
	},
	{
		"type": "paragraph",
		"order": {
			"item": 39,
			"type": 24
		},
		"text": "Tar vi utgangspunkt i Core i5-8259U-prosessoren som sitter i innstegsmodellen til 19.990(!) kroner, ligger ytelsen i snitt litt over i5-8250U - som er en av de aller mest brukte prosessorene i nye PC-er fra rundt 6.000 kroner og oppover."
	},
	{
		"type": "paragraph",
		"order": {
			"item": 40,
			"type": 25
		},
		"text": "I praksis vil opplevelsen av ytelsesforbedringene variere veldig fra oppgave til oppgave; begrenser aktivitetene dine seg til enkel surfing, musikk, video og enkle kontoroppgaver, er det heller tvilsomt at du vil merke noen forskjeller i det hele tatt."
	},
	{
		"type": "paragraph",
		"order": {
			"item": 41,
			"type": 26
		},
		"text": "Du kan lese mer om våre - og andres - ytelsestester av prosessorene, i denne artikkelen."
	},
	{
		"type": "subhead",
		"order": {
			"item": 42,
			"type": 6
		},
		"text": "Fortsatt ikke noen spillmaskin"
	},
	{
		"type": "paragraph",
		"order": {
			"item": 43,
			"type": 27
		},
		"text": "13-tommeren kommer med Intel Iris Plus integrert grafikk. Denne er ganske mye kraftigere enn standard Intel HD-grafikk, og det vil du først og fremst merke i 3D-applikasjoner og spill. Det er imidlertid ikke snakk om ytelser som kan matche selv ganske enkle, dedikerte grafikkort. Er du glad i å spille nye, krevende spill i høy oppløsning og med full detaljdybde, må du altså velge noe annet."
	},
	{
		"type": "paragraph",
		"order": {
			"item": 44,
			"type": 28
		},
		"text": "Har du råd, kan du for eksempel vurdere den nye 15-tommeren i Macbook Pro-familien, som har dedikert AMD Radeon Pro 555X eller 560X med 4 GB RAM. Det er fortsatt ikke mer enn midt på treet i gaming-sammenheng, men bør duge for de fleste som spiller i ny og ne."
	},
	{
		"type": "subhead",
		"order": {
			"item": 45,
			"type": 7
		},
		"text": "Meget bra batteri"
	},
	{
		"type": "paragraph",
		"order": {
			"item": 46,
			"type": 29
		},
		"text": "Apple har i mange år vært gode på å lage maskiner med god batteritid, og anslagene deres har ofte stemt godt overens med virkeligheten. Vi kjørte vår vanlige strømmetest av Youtube-videoer fra et fulladet batteri til det gikk tomt, og da holdt batteriet i 666 minutter, som tilsvarer 11 timer og 6 minutter. Det må betegnes som meget bra."
	},
	{
		"type": "paragraph",
		"order": {
			"item": 47,
			"type": 30
		},
		"text": "Det er for eksempel 51 minutter lenger enn vi oppnådde med Huawei Matebook X Pro, som er naturlig å vurdere opp mot Macbook Pro hvis du vil ha en Windows-basert maskin av samme kaliber, men samtidig godt bak Lenovo Yoga 920 (829 minutter) og Dell XPS 13 (798 minutter) - som leder i våre oversikter."
	},
	{
		"type": "paragraph",
		"order": {
			"item": 48,
			"type": 31
		},
		"text": "På lading er nye Macbook Pro gjennomsnittlig rask, etter en time i stikkontakten viser batteriindikatoren 56 prosent. De to sistnevnte Windows-PC-ene nådde til sammenligning begge over 70 prosent på samme tid."
	},
	{
		"type": "figure",
		"order": {
			"item": 49,
			"type": 7
		},
		"href": "//dbstatic.no/70062259.jpg?imageId=70062259&width=1024&height=615",
		"text": "FIRE LIKE: Alle de fire USB-C-portene har støtte for Thunderbolt 3 og kan også brukes som ladeport. Konkurrentene byr som regel på en klassisk USB-port i tillegg, noe vi savner på Macbook Pro. Foto: Bjørn Eirik Loftås"
	},
	{
		"type": "subhead",
		"order": {
			"item": 50,
			"type": 8
		},
		"text": "Konklusjon"
	},
	{
		"type": "paragraph",
		"order": {
			"item": 51,
			"type": 32
		},
		"text": "Det er hevet over enhver tvil at nye Macbook Pro er en svært god datamaskin, kanskje den beste Mac-en noensinne. Men tiden da Apple lå langt foran konkurrentene på design og kvalitet, er etter vår mening forbi."
	},
	{
		"type": "paragraph",
		"order": {
			"item": 52,
			"type": 33
		},
		"text": "Apple har laget et klart skille mellom fjorårsmodellene som fortsatt er i salg, og årets modeller - ved at fjorårsmodellene har kun to USB C-porter, tokjernet prosessor og kommer uten Touch ID. Det gjør det mer interessant å vurdere årets modeller i steden. Baksiden er at de nye maskinene er dyre."
	},
	{
		"type": "paragraph",
		"order": {
			"item": 53,
			"type": 34
		},
		"text": "Var du en av dem som kjøpte fjorårsmodellen med Touch ID og fire USB-C-porter, er ikke argumentene for 2018-utgaven så store at de rettferdiggjør en oppgradering, med mindre du har svært tunge arbeidsoppgaver å løse."
	},
	{
		"type": "paragraph",
		"order": {
			"item": 54,
			"type": 35
		},
		"text": "Og videre: Hvis du ikke må ha en maskin som kjører MacOS, får du etter vår mening ikke noen dårligere maskin om du heller går for Huawei Matebook X Pro, som koster langt mindre - og endogtil byr på bedre grafikkytelse. Da må du imidlertid klare deg uten Touch Bar, men har til gjengjeld en berøringsfølsom skjerm som kvalitetsmessig tåler sammenligning mot den på Macbook Pro."
	},
	{
		"type": "paragraph",
		"order": {
			"item": 55,
			"type": 36
		},
		"text": "MacOS har sine fordeler og ulemper, det har også Windows 10. Begge er etter vår mening gode og stabile operativsystemer."
	},
	{
		"type": "paragraph",
		"order": {
			"item": 56,
			"type": 37
		},
		"text": "Skulle du vurdere et alternativ med Windows 10, bør du absolutt få med deg testene våre av Dell XPS 13 og Huawei Matebook X Pro - begge kronet med terningkast 6 i våre tester."
	},
	{
		"type": "paragraph",
		"order": {
			"item": 57,
			"type": 38
		},
		"text": "Prisene på nye Macbook Pro starter på 19.990 kroner for den rimeligste 13-tommeren hos Apple. Da får du Intel Core i5-prosessor, 8 GB RAM og 256 GB SSD, som er ganske midt på treet i dagens PC-marked."
	},
	{
		"type": "testResultTitle",
		"order": {
			"item": 58,
			"type": 1
		},
		"text": "Apple Macbook Pro (2018)"
	},
	{
		"type": "testResultQuote",
		"order": {
			"item": 59,
			"type": 1
		},
		"text": "Kanskje den beste Mac-en noensinne."
	},
	{
		"type": "testResultPros",
		"order": {
			"item": 60,
			"type": 1
		},
		"text": "God byggekvalitet, stor og god pekeplate, svært lyssterk og god skjerm, generelt høy ytelse, meget god lyd, god batteritid"
	},
	{
		"type": "testResultCons",
		"order": {
			"item": 61,
			"type": 1
		},
		"text": "Kunne med fordel hatt en vanlig USB-port og HDMI-utgang, rammen rundt skjermen burde vært tynnere i 2018, lader bare middels raskt, prismessig høyt over tilsvarende Windows-maskiner"
	}
]
}

{
	"url": {
		"href": "http://sol.no/69789015"
	},
	"version": "2018-05-22T07:11:00.000Z",
	"authors": [
		{
			"name": " Lisa Dyremyhr Bakke ",
			"email": "lisa.bakke@sol.no"
		}
	],
	"title": "Bruk støvsugeren på bunaden",
	"items": [
		{
			"type": "title",
			"order": {
				"item": 1,
				"type": 1
			},
			"text": "Bruk støvsugeren på bunaden"
		},
		{
			"type": "lead",
			"order": {
				"item": 2,
				"type": 1
			},
			"text": "Slik gjør du bunaden klar for 17. mai."
		},
		{
			"type": "featured",
			"order": {
				"item": 3,
				"type": 1
			},
			"href": "//dbstatic.no/69789054.jpg?imageId=69789054&width=1024&height=615",
			"text": "Legger du skjorten i fryseren, gjør du stryke jobben lettere for deg selv. Foto: Shutterstock"
		},
		{
			"type": "paragraph",
			"order": {
				"item": 4,
				"type": 1
			},
			"text": "Nasjonaldagen står for dør, og det er på tide å ta frem finstasen. Det kan være lurt å finne frem bunaden en uke i forveien, for å sjekke alle delene og prøve hele bunaden."
		},
		{
			"type": "paragraph",
			"order": {
				"item": 5,
				"type": 2
			},
			"text": "Bunader trengs ikke vaskes ofte, men hva gjør du når uhellet først er ute? Det aller beste er å få bukt med flekken med en gang, men det er fortsatt håp dersom du oppdager en gammel isflekk fra i fjor."
		},
		{
			"type": "paragraph",
			"order": {
				"item": 6,
				"type": 3
			},
			"text": "Heldigvis har ull en selvrensende effekt, så du kan langt på vei fjerne flekken selv. Ofte er det nok å børste vekk flekken eller gni med en ren klut og litt lunkent vann. Står du ovenfor en vanskelig flekk, kan støvsugeren være til god hjelp."
		},
		{
			"type": "paragraph",
			"order": {
				"item": 7,
				"type": 4
			},
			"text": "Skrap bort eller tørk av overflødig søl. Bruk så støvsugeren til å fjerne tørre flekker som sitter dypt i tekstilen, råder bunadsekspert Kurt Kollstrøm hos Strømmen Husflid til Nordlys. Ta deg god tid og gjenta prosessen til flekken er borte."
		},
		{
			"type": "paragraph",
			"order": {
				"item": 8,
				"type": 5
			},
			"text": "Forsvinner ikke flekken, må du hardere til verks. Bunader skal ikke vaskes i vaskemaskinen, men de kan renses om det er nødvendig. Bruk i så fall et renseri med kompetanse på bunader og husk å fjerne alt av sølv før levering."
		},
		{
			"type": "subhead",
			"order": {
				"item": 9,
				"type": 1
			},
			"text": "Legg skjorten i fryseren"
		},
		{
			"type": "paragraph",
			"order": {
				"item": 10,
				"type": 6
			},
			"text": "Husket du å vaske bunadsskjorten før du pakket den vekk, er det bare stryking som gjenstår før antrekket er festklart."
		},
		{
			"type": "paragraph",
			"order": {
				"item": 11,
				"type": 7
			},
			"text": "Det er lurt å gjøre strykejobben noen dager før 17. mai, slik at skjorten blir gjennomtørr etterpå. Du bør fukte skjorten jevnt før du stryker, og deretter kan du gjerne legge den noen timer i fryseren. Rull den pent sammen og legg den i en pose, så fordeler fuktigheten seg jevnt utover."
		},
		{
			"type": "paragraph",
			"order": {
				"item": 12,
				"type": 8
			},
			"text": "Har du ikke plass i fryseren, kan du rulle skjorten inn i et håndkle eller legge den i en plastpose og la den trekke en stund."
		},
		{
			"type": "paragraph",
			"order": {
				"item": 13,
				"type": 9
			},
			"text": "Stryk skjorten på vranga. Det er viktig at den ikke er for våt, da kan du få brune flekker når du begynner å styrke. Er du uheldig å få brune flekker, skyller du opp skjorten og begynner på nytt, skriver KK."
		},
		{
			"type": "paragraph",
			"order": {
				"item": 14,
				"type": 10
			},
			"text": "Start med å stryke halslinningen, så unngår du krøller på resten. Deretter står ermene som for tur. En bunadsskjorte skal aldri ha press på ermene. Begynn med armlinningene, deretter trekker du i ermene mens du stryker, uten å lage press."
		},
		{
			"type": "paragraph",
			"order": {
				"item": 15,
				"type": 11
			},
			"text": "Avslutt med front og rygg før du henger opp skjorten i et par dager. Da skal det mye mer til at du får mange skrukker på nasjonaldagen. Gå kjapt over skjorten med tørt strykejern dagen før du skal bruke den, så er den perfekt til 17. mai."
		},
		{
			"type": "paragraph",
			"order": {
				"item": 16,
				"type": 12
			},
			"text": "Er du er av dem som har lagt sitt hat på å stryke bunadsskjorter, finner det heldigvis håp."
		},
		{
			"type": "paragraph",
			"order": {
				"item": 17,
				"type": 13
			},
			"text": "– Når skjorten er vasket kan du henge den opp på en kleshenger, en som ikke farger av, også strekker du den i fasong litt til og fra, forteller Kathrine Bringsdal i Husfliden til Dinside."
		},
		{
			"type": "subhead",
			"order": {
				"item": 18,
				"type": 2
			},
			"text": "Unngå gule flekker"
		},
		{
			"type": "paragraph",
			"order": {
				"item": 19,
				"type": 14
			},
			"text": "I likhet med selve bunaden, er det best å ta flekken med en gang dersom du søler på bunadsskjorten. Uansett bør du vaske skjorten før du pakker den vekk."
		},
		{
			"type": "paragraph",
			"order": {
				"item": 20,
				"type": 15
			},
			"text": "– Det er utrolig viktig å vaske skjorten med en gang du har brukt den. Hudfett og svette setter seg i linfibrene og gir gule flekker, sier Berit Oulie, som jobber ved Heimen Husflid i Oslo."
		},
		{
			"type": "paragraph",
			"order": {
				"item": 21,
				"type": 16
			},
			"text": "Hvis skjorten har gulnet på grunn av svette eller hudfett, må det sterkere saker til enn natursåpe. Men sterke vaskemidler sliter veldig på linet. Uansett om du håndvasker eller maskinvasker linskjorten, skal den ikke klores. I tillegg til å slite på stoffet, kan det føre til fargeendring i stoffet."
		},
		{
			"type": "paragraph",
			"order": {
				"item": 22,
				"type": 17
			},
			"text": "Det er viktig at du ikke er for ivrig og stryker skjorten før du pakker den vekk. Den kan føre til at den gulner fortere."
		},
		{
			"type": "subhead",
			"order": {
				"item": 23,
				"type": 3
			},
			"text": "Ikke heng bunaden i plast"
		},
		{
			"type": "paragraph",
			"order": {
				"item": 24,
				"type": 18
			},
			"text": "Når du har unnagjort konfirmasjoner, nasjonaldag og andre festligheter for denne gang, er det på tide å pakke bort bunaden. For å bevare det kostbare antrekket best mulig, er det flere ting du burde tenke på. Da sparer du deg også for potensielt mye jobb når du skal finne frem bunaden igjen."
		},
		{
			"type": "paragraph",
			"order": {
				"item": 25,
				"type": 19
			},
			"text": "Det er lettere å fjerne nye flekker enn gamle. Gå derfor over bunaden og sørg for at den er flekkfri og fin. Luft bunaden og pass på at den er helt tørr."
		},
		{
			"type": "paragraph",
			"order": {
				"item": 26,
				"type": 20
			},
			"text": "Når du henger bort bunaden, bør du henge den etter hempene på en god kleshenger som ikke ødelegger fasongen. Har du ikke bunadspose, bør du oppbevare bunaden i en pose av bomull eller annet naturmateriale. Et gammelt dynetrekk får også jobben gjort. Å oppbevare bunaden i plast er derimot en veldig dårlig idé."
		},
		{
			"type": "paragraph",
			"order": {
				"item": 27,
				"type": 21
			},
			"text": "– En ting er sikkert, og det er at bunaden ikke må lagres i plast. Det blir for tett, da kan det lett gå jordslag eller mugg i bunaden. Og det vil vi jo ikke, sier Kathrine Holmegård Bringsdal i Husfliden til Aftenposten."
		},
		{
			"type": "paragraph",
			"order": {
				"item": 28,
				"type": 22
			},
			"text": "Går det lenge mellom hver gang du bruker bunaden, bør du ta ut den og lufte den av og til."
		},
		{
			"type": "paragraph",
			"order": {
				"item": 29,
				"type": 23
			},
			"text": "I motsetning til selve bunaden, holder faktisk bunadssølvet seg best om du pakker det inn i tett plast. Er det også fritt for fingermerker, unngår du at det oksiderer og må pusses på nytt. Plastposen bør være syrefri. Har du ikke det for hånden, kan du alternativt legge søljene i tøy før du har en vanlig plastpose rundt."
		},
	],
}
